孟浩然 送杜十四之江南 荊吳相接水為鄉 君去春江正渺茫 日暮征帆泊何處 天涯一望斷人腸
王昌齡 閨怨 閨中少婦不知愁 春日凝妝上翠樓 忽見陌頭楊柳色 悔教夫婿覓封侯
王昌齡 從軍行 青海長雲暗雪山 孤城遙望玉門關 黃沙百戰穿金甲 不破樓蘭終不還
李白 贈汪倫 李白乘舟將欲行 忽聞岸上踏歌聲 桃花潭水深千尺 不及汪倫送我情
李白 望盧山瀑布 日照香爐生紫煙 遙看瀑布掛前川 飛流直下三千尺 疑是銀河落九天
李白 送孟浩然之廣陵 故人西辭黃鶴樓 煙花三月下揚州 孤帆遠影碧空盡 惟見長江天際流
杜甫 贈花卿 錦城絲管日紛紛 半入江風半入雲 此曲只應天上有 人間能得幾回聞
白居易 大林寺桃花 人間四月芳菲盡 山寺桃花始盛開 長恨春歸無覓處 不知轉入此中來
白居易 暮江吟 一道殘陽鋪水中 半江瑟瑟半江紅 可憐九月初三夜 露似真珠月似弓
杜牧 遣懷 落魄江湖載酒行 楚腰纖細掌中輕 十年一覺揚州夢 贏得青樓薄倖名
杜牧 贈別 多情卻似總無情 惟覺尊前笑不成 蠟燭有心還惜別 替人垂淚到天明
杜牧 泊秦淮 煙籠寒水月籠沙 夜泊秦淮近酒家 商女不知亡國恨 隔江猶唱後庭花